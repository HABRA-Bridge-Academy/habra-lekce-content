<lesson year="6" title="Ještě několik konvencí" number="32" updatedAt="2021-08-10 12:40:03">
<p>
Práci na vystavění licitačního systému máme za sebou, ale ve špičkovém bridži je to nikdy nekončící dobrodružství. Stále se ukazují nové ideje, vyplouvají staré, zapomenuté, jsme nuceni reagovat na nové okolnosti. Nejvíce problémů nastává v soutěživé dražbě, tam jsme někdy nuceni improvizovat, ale rozhodně bychom měli být s partnerem na stejné vlně.
</p>
<p>
Špičkové páry mají do svých systémů zapracovány speciální konvence ve slemové dražbě, dále pak speciální obrany proti různým systémům. Jinak reagují proti systému Precision a jinak proti ACOLu nebo Polskému trefu. Je nutno studovat cizí systémy, sledovat novinky a hledat cesty nejefektivnějšího boje. Za tímto účelem je vám svěřena kniha „Moderní bridžové konvence“. Dále mnohé dvojice některé konvence používají v družstevních soutěžích a jiné v topových.
</p>
<p>
My vám v této kapitole doporučíme ještě dvě nezmíněné konvence.
</p>
<p>
Pokud soupeři zahájí blokujícími 2BT ve smyslu minimálně 5-5 v levných barvách, pak 3t bude znamenat minimálně 5-4 v drahých barvách, lepší srdce, 3k totéž s lepšími piky, 3s dlouhé jen srdce (nejhůř 5-3-3-2, ale pak je třeba být silnější), 3p totéž pro piky a kontra znamená 4-4 v drahých barvách.
</p>
<p>
Další lahůdkou, kterou můžete zařadit do svého repertoáru je tzv. Lazardův transfer. Je to transfer v bloku. Zahájení 3t pak znamená 7+list v kárech atd. Smyslem je, aby na stole byl již dražbou odhalený list. Zahájení na čtvrtém stupni nabízí 8-list. Vylepšení této varianty ještě skýtá spojení s Gamblingem. 3BT je transfer na trefy a 3p Gamgling. To umožní spoluhráči gamblingujícího využít zádrže při výnosu.
</p>
<p>
Samozřejmě nemusíte tyto navržené metody používat a můžete si oblíbit a převzít do systému zcela jiné. Důležité je, abyste v oblasti dražby byli s partnerem týmem. Co používáte vy, musí používat i on.
</p>
</lesson>