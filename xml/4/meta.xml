<meta year="4">
<phrase>Základní problémy sehrávky</phrase>
<year-name>Školák</year-name>
<intro>
<p>V předchozích třech letech se žáci naučili základům hry, obrany i licitačního systému natolik, že jsou schopni hrát soutěže všech druhů, aniž by měli mít problémy formálního typu – s rychlostí hry, s dodržováním všech pravidel dražby i sehrávky a jsou vybaveny nejzákladnější technikou. V tomto roce bude jádrem výuky učebnice mistrů Anglie a Francie Rogera Trézela a Terence Reeseho, jejichž kniha by měla být určitě v knihovničce každého čtvrťáka společně s knihami Tajemství vítězného bridže od Jeffa Rubense a Pokročilá sehrávka od Edgara Kaplana z minulých let. Je zde přehledně zmapováno pět oblastí obvyklých problémů hlavního hráče a exkurze do těchto končin bude určitě zajímavá. Objevují se zde, stejně jako v Bridge Masteru, popisy hráčských technik, o nichž se budou metodicky učit o rok později, ale to vůbec nevadí.</p>
<p>V každé sehrávkové lekci jsou uvedeny vždy čtyři příklady jako základ výuky. Ty proberte pečlivě, pokud budete mít kolem sebe opravdové nadšence, můžete použít další příklady, pokud budete mít kolem sebe vášnivé bádaly, můžete jim některé z těchto problémů dát k vyřešení samostatně domů a na další lekci se pobavit o jejich řešení. Kdybyste pracovali tímto způsobem, poraďte svým svěřencům, ať zbývající klíčové karty různě kombinují a hledají takto řešení. Každopádně by jim měla být poskytnuta kniha, aby si mohli samostatně studovat, kolik jim libo.</p>
<p>Prakticky budou svou sehrávku pilovat a testovat v nám již známém programu Bridge Master. Této činnosti je věnováno šest lekcí, hráči postoupí do druhé úrovně, kde proberou sekce A a B. Stále platí doporučení co nejvíce hrát. Pokusit se hrát soutěže kroužkového, klubového i místního charakteru, zorganizovat pro děti různé přebory a soustředění, snažit se v nich pěstovat kolektivní duch a hrdost na výsledky dosažené akademií. Z větších soutěží doporučujeme účast na mistrovstvích republiky pro juniory a dorostence, velkých cenách a první pokus o účast na „dospěláckém“ mistrovství republiky, nejlépe asi topovém.</p>
<p>V oblasti dražby nenabízíme nic nového. Základní principy už se měnit nebudou. K dobru dáváme vyspělejší slemovou dražbu – alum, Sprinter, cue-bidy, DOPI, budeme se trochu více věnovat zásahům a oboustranné dražbě, vylepšíme dražbu po 1BT, oprášíme markování a přidáme nějaké konvence – gambling, různé druhy kontra a rekontra a dvojbarevné zásahy.</p>
<p>Snažte se být, jako ostatně neustále, trpěliví, dávat dětem co nejvíce příležitostí hrát a srovnávat se, pokud to je jen trochu možné tak i literaturu.</p>
</intro>
</meta>