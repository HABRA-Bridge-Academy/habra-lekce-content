<lesson year="4" title="Další signály v obraně" number="13" video-id="B-sjSI-lh4I">
<p>
Od konce druhého ročníku používáme už poměrně rozsáhlé markování. Zopakujme si nejdříve, jak zatím naznačujeme. Odhoz malé karty do barvy vynesené partnerem znamená chci, tedy že mám figuru případně dubl na snapování. Odhoz velké karty v této situaci znamená nechci, protože v této barvě mám alespoň tři karty a žádné figury. Když přihazuji do barvy, kterou načal hlavní hráč, znamená moje marka počet – malá je sudý počet karet, velká je lichý počet karet. Pokud nastane situace, že hlavní hráč hraje barvu, ve které vám už v ruce došly karty, pak lichá znamená, tuhle barvu chci, sudá karta vyjadřuje opak s tím, že malá sudá říká, chci ze zbývajících dvou barev (jednu nemám a jednu nechci) tu nižší a velká tu vyšší (sudá je tedy Lavinthal). To je náš systém markování, který je navíc opřen o standardní způsoby výnosu. Partner tak získává představu o našich kartách, vy získáváte představu o jeho kartách a můžete společně mnohem účinněji bránit.
</p>
<p>
V první fázi markování se učíte pečlivě odhazovat správné karty a ne jen přihazovat tu první, která vám přijde do ruky s vědomím, že každá vámi přiložená karta je pro partnera informace a vaším úkolem je postarat se, aby byla správná. Ve druhé fázi se musíte přinutit přemýšlet o každé kartě partnera jako o takovéto informaci, dávat si je dohromady s kartami ve vaší ruce a na stole a učinit si závěr, co tato karta znamená. Budete muset být v každém zdvihu bdělí, ale vyplatí se vám to. Jedna rada – pokud markujete, markujte pořádně, ať je to co nejlépe viditelné. Někteří hráči by z 9,6,5,4 negativně markovali šestkou, protože je dost velká a je jim líto devítky, vy se snažte partnerovi co nejvíce usnadnit dešifrování marky a shoďte devítku, střední karty jsou na dešifrování vždycky nejobtížnější.
</p>
<p>
Tak to bylo shrnutí toho, co už umíme. A teď k obsahu této kapitoly. Markovat můžeme i v trumfové barvě – a to preferenci barvy stejným způsobem jako Lavinthal. Problém je jen, že zbývající barvy jsou tři, ale často je už jedna vyeliminována, protože je jasné, že je to barva hlavního hráče.
</p>
<p>
Druhá situace je, když máte v ruce tu nejradostnější kombinaci A,K z nějaké barvy, ať už v dublu nebo s nějakými dalšími kartami. Přijměte s partnerem zásadu, že pokud vynesete v barevném závazku eso ve vedlejší barvě, partner ví, že má markovat Lavinthala: malá znamená, že mám hodnoty v nižší ze zbývajících dvou barev a velká ve vyšší. Pokud vynesete krále, partner markuje svoji nejobvyklejší marku – chci nebo nechci. Umožní vám to ovlivnit partnera, aby namarkoval to, co sám potřebujete. Obvyklé je vynášet eso, když mám pouze dubla a až vyrukuji i s králem, budu vědět, do které barvy vynést, protože partnerova marka, že nechce, by vám byla k ničemu. Navíc si tento výnos může vynutit vrácení do této barvy a váš snap – jediný úkol je zjistit barvu vstupu k partnerovi a tento je splněn právě Lavinthalem. Naopak krále vyneseme, když potřebujeme vědět, jestli po stažení A,K máme v této pokračovat. Máme například A,K,x a kladný signál od partnera bude silnou indikací, že má dámu a stojí za to pokračovat v této barvě dále. Nebo máme A,K,x,x a malá může znamenat buď dámu nebo dubl. Budete-li vynášet a jste majitelem A,K ve vedlejší barvě, zvažte, co byste se nejraději dověděli, a pak teprve vyneste. Když jste v pozici, že vynášel váš partner, po výnosu králem markujete své obvyklé chci-nechci, ale do výnosu esa, potřebuje váš partner znát situaci ve vašich ostatních vedlejších barvách.
</p>
<p>
Stejná úvaha platí i pro vynášení v BT. Jen s tím, že obvyklá marka po vynesení krále v beztrumfovém závazku je počet. To zůstává. Po vynesení esa je jasné že, nepotřebujete znát partnerův počet karet v této barvě (např. proto, že si stejně svou barvu stáhne sám), ale rád byste věděl, co pak. Očekáváte tedy od partnera Lavinthala. Příklady: 1) Jste na výnosu proti závazku 4 piky a máte tyto karty:
</p>
<distribution>
<hand>
<spades>
73
</spades>
<hearts>
AK
</hearts>
<diamonds>
J8532
</diamonds>
<clubs>
JT62
</clubs>
</hand>
</distribution>
<p>
Co vynesete a proč?
</p>
<p>
Měli byste vynést nejdříve sA, pak sK, partner vám namarkuje Lavinthalem, jestli ho do zdvihu můžete dostat trefem nebo kárem, a pak snad vynese srdce, abyste snapli.
</p>
</lesson>