<meta year="6">
<phrase>Vnímej bridž v souvislostech</phrase>
<year-name>Maturant</year-name>
<intro>
<p>Co se týče systému, neuveřejňujeme už na konci publikace systém, protože zůstává týž, který používáme z minulého ročníku. Dvojice si mohou svůj přístup k dražbě vylepšovat výběrem vlastních konvencí (několik jich ještě nabídneme, jiné si musí objevit samy), ale s náhodným partnerem draží systém z pátého ročníku.
</p>
<p>
Základem tohoto ročníku je kniha předního anglického mistra bridžové hry let minulých a především mistra v oboru bridžové metodologie a výuky a to světového formátu, H.W. Kelseye „Bridžová logika“. Probereme všechny kapitoly z této jeho vynikající knihy, některým se budeme věnovat ve dvou lekcích, přinese nám velmi mnoho poučení a naučí nás vnímat bridž ve všech souvislostech. V prokousávání se programem Bridge Master jsme se už dostali ke třetí úrovni oddíly B a C. Celý kurs začínáme sedmi lekcemi o jednoduchém skvízu, nejvyspělejší bridžové technice, patřící k výbavě špičkového hráče. Vlastně tím završujeme loňskou práci nad bridžovými technikami. Adepti bridžové hry se mohou opravdu těšit, protože v každém dalším ročníku se budeme věnovat rozšiřování schopnosti skvízovat. Několik málo zbývajících lekcí je věnováno ukončení přehledu nejpoužívanějších licitačních systémů, obraně a dražbě.
</p>
<p>
Je-li to v našich silách, pořádáme víkendová či týdenní soustředění. Jako literaturu dodejte žákům „Bridžovou logiku“, z níž čerpáme základ našich lekcí. Další knihou je třetí výlet k bridžové beletrii, tentokrát velmi vtipně komentované „Hrátky“ pana Sheinwolda. Pak nabízíme ještě dvě knihy týkající se dražby, a to „Moderní bridžové konvence“ Wladyslawa Izdebského a „Dražit či nedražit“ Larry Cohena. Další náměty pak naleznete v nadstavbě k tomuto ročníku.
</p>
</intro>
</meta>